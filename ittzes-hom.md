Ittzés Nóra, az NSZ szerk. szab-ból 

#Homonim címszavak

Az azonos alakú (homonim) szavakat külön szócikkbe vesszük, s a címszó jobb
felső sarkához tett indexszámmal különböztetjük meg őket egymástól: _vár_1 ige és
_vár_2 fn; _szín_1 fn, _szín_2 fn és _szín_3 fn. Nem kezeljük másként az ÉrtSz. által
valódi, illetve álhomonimának nevezett szavakat, mindegyik típust puszta
indexszámmal jelöljük. Homonimának tekintjük tehát nemcsak az etimológiai
kutatások eredményei alapján eltérő eredetűnek tartott szavakat, hanem az
azonos eredetű, de nyelvünkbe egymástól függetlenül, es. más-más közvetítéssel
került jövevényszavakat is, bizonyos szótípusokat pedig a lexikográfiai
hagyomány alapján indexelünk. Az azonos eredetű szavak közül az alábbi
típusokat kezeljük homonimaként:

* a nyíltabb és zártabb e fonémát megkülönböztető nyelvterületeken bizonyos
  jelentésükben eltérő ejtésű szavakat (l. az ÉrtSz. hegyes1 [ë-e] mn ’ahol
  hegyek vannak’– hegyes2 [ë-ë] mn ’hegyben, csúcsban végződő’ példáját,);
* az ún. igenévszókat (les1 ige – les2 fn);
* azokat a szavakat, amelyeknél bizonyos grammatikai alakokban már
  bekövetkezett a szóhasadás, tehát a jelentésbeli szétválás alaki
  elkülönüléssel jár együtt (daru1 fn – daru2 fn);
* azokat a szavakat, amelyeknek fejlődése szétágazik, szócsaládja erőteljesen
  elkülönül egymástól (biztos1 mn – biztos2 fn, költ1 ige – költ2 ige – költ3
  ige); esetleg olyan szavak is homonimává válhatnak, amelyeket a korábbi
  szótári gyakorlat egy szócikkben tárgyalt (l. lejjebb is);
* az azonos tövű, de más úton-módon, es. homonim képzőkkel kialakuló, csak
  végeredményüket tekintve azonos alakú szavakat (_kísértet_1 ige – _kísértet_2 fn,
  _nyomat1_ ige – _nyomat_2 fn, _kelt_1 ige – _kelt_2 mn), illetve az etimológiailag
  összetartozó, de közvetlen előzményként más átadó nyelvre visszavezethető
  jövevény- és idegen szavakat (pl. _annale_ fn – _annales_ fn, _butik_1 fn – _butik_2
  fn);
* gyakran homonimákat hoznak létre az alaki utalók, hiszen a szócikkfejbe
  kiemelt alak-, es. írásváltozat egybeeshet valamely önálló címszóval.
  Ilyenkor az önálló címszó és az alaki utaló címszava indexes lesz (pl. ha a
  _könny_ szócikkben kiemelt alakváltozatként szerepel a _könyv_, akkor a könyv
  indexessé válik);
* két önálló szócikkbe kerülnek azok az azonos alakú vagy hangalakjukban nagyon
  közeli, etimológiailag is összetartozó jövevény- és idegen szavak, amelyek
  közvetlen előzményként más átadó nyelvre vezethetők vissza 
  (pl. annale fn – annales fn, butik1 fn – butik2 fn)
  * ugyanakkor egy címszó alatt maradnak azok a jelentések, amelyek külön
    átvétellel (más időben, más szaknyelv közvetítésével, tükörjelentésként
    stb.) ugyanannak a nyelvnek ugyanarra a szavára vezethetők vissza 
    (pl. egér mint ’állat’ és mint ’számítógépes eszköz’, break mint zenei,
    mint tánc- és mint sportszakszó)
* külön szócikket alkotnak a szóelvonás eredményeként létrejött alakváltozatok
  akkor is, ha egyébként jelentésstruktúrájuk nem vált el egymástól 
  (arc fn – orca fn; bék fn – béke fn)
* a főnévi mutató névmás ragozott alakjait az eddigi szótári gyakorlattól
  eltérően nem vonjuk össze egy szócikkbe a belőlük származó határozószókkal.
  Az _az, ez_ névmás ragozott alakjait alaki utalók címszavaként, a velük azonos
  alakú határozószókat pedig önálló címszóként vesszük fel (annál1 mut hsz –
  annál2 l. az).  
  
A homonimák közül a szótári hagyománynak megfelelően az igei szófajú _megelőzi_ a
névszót, a magyar szó az idegen eredetűt, a fogalomszó a formaszót, az önálló
címszó az alaki utaló címszavát. A homonim címszavak sorrendjének
meghatározásában, illetve annak eldöntésében, hogy poliszémiáról vagy
homonímiáról van-e szó, fontos szerepet játszanak az etimológiai és a
jelentésfejlődési szempontok, valamint a szó gyakorisága. Figyelembe vesszük a
korpusz adatait és a lexikográfiai hagyományt is. Nem mindig egységes azonban
az ÉKsz. és az ÉrtSz. megoldása sem (l. költ1 a ÉKsz.-ban és költ1 + költ2 az
ÉrtSz.-ban), a TESz. pedig az etimológiailag összetartozó, de a leíró
lexikográfiai gyakorlatban homonimaként kezelt szavakat természetesen egy
szócikkben tárgyalja (l. egy, les). A döntésnél érdemes az ÚMTsz.-re is
tekintettel lenni, már csak azért is, mert a nagyszótári anyag lényegesen
bővebb, mint az értelmező szótáraké, s előkerülhetnek olyan jelentések, s így
homonimák, amelyek az értelmező szótárakból hiányoznak. Eltérhetünk tehát az
értelmező szótárak megoldásától, ha az anyag indokolja ezt. Az Nszt.-ben
indexes például az _apacs_ címszó a ’halászháló része’ jelentésű szó miatt vagy
az _agy_ az _ágy_-ból eredő, a két szó keveredésével kialakult ’puskaagy’ jelentés
miatt.
